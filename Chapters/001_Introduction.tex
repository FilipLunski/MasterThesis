\chapter{Úvod}
\label{chap:Introduction}

Kamerové systémy jsou využívány již mnoho let a jejich využití je stále širší.
Již před několika lety se odhadovalo, že celkový počet bezpečnostních kamer ve
světě přesahuje miliardu \cite{surveillance}. Využívány jsou v průmyslu,
dopravě, obchodech, veřejných prostorech, zdravotnictví či domácnostech.

Zpočátku bylo možné video sledovat pouze živě, později, s příchodem videokazet,
bylo možné záznam sledovat rovněž zpětně. Digitální éra a síťové kamery
umožnily přístup ke kamerovým záznamům z libovolného místa na světě. V poslední
době se také začalo nahrazovat živé sledování automatickým zpracováním obrazu a
detekcí událostí s využitím technik umělé inteligence.

Kamerové systémy se používají zejména ve dvou oblastech: zabezpečení (ang.
security), myšleno jako ochrana před úmyslnými hrozbami a protiprávními činy,
jako jsou krádeže, poškozování majetku, či neoprávněný vstup; a bezpečnost
(ang. safety), což zahrnuje ochranu před nehodami a náhodnými hrozbami, jako
jsou pády, požár, úniky nebezpečných látek, či porušování bezpečnostních
předpisů.

Jak již bylo zmíněno, kamery lze využívat jednak pro živé sledování, jednak pro
záznam a jeho analýzu po události. Kamerové záznamy jsou důležité zejména pro
zpětnou analýzu incidentů, důkazní materiál pro soudní spory, zjišťování příčin
nehod, či pro zlepšení bezpečnostních opatření. Živé sledování videa se pak
snaží incidentům přímo předcházet. Bylo však prokázáno, že schopnost lidského
pozorovatele detekovat nebezpečí se velmi snižuje s délkou sledování a s počtem
monitorovaných kamer \cite{soton371614}. Právě proto se s příchodem technik
umělé inteligence začalo využívat automatické zpracování obrazu a detekce
hrozeb, nebezpečí, nebo již probíhajících incidentů v jejich počátcích. Tyto
techniky pak úplně nahrazují lidského pozorovatele, nebo mu pomáhají včas
zpozorovat nebezpečí a zareagovat.

Automatická analýza obrazu je používaná již několik desítek let, většinou ale
spíše pro oblast zabezpečení, než pro bezpečnost. To z toho důvodu, že úlohy,
jako identifikace neoprávněného vstupu, detekce zbraní, rozpoznávání registračních značek vozidel nebo
podezřelých osob dle obličeje jsou pro algoritmy mnohem jednodušší, než
například detekce pádu, nouzové situace či zdravotního problému. Jedná se zde
totiž o vysokou míru abstrakce, kdy i člověk může špatně identifikovat některé
situace. Hlavním problémem těchto komplexnějších analýz je vysoká falešná
pozitivita, kdy je například těžké rozeznat člověka trénujícího běh od člověka
utíkajícího před nebezpečím. Nicméně rozvoj v oblasti hlubokého učení a
konvolučních neuronových sítí, jako i vývoj a dostupnost hardwaru podporujícího
tyto techniky, umožňuje dnes jejich využití i pro složitější úlohy.

Ve firmě Linde jsou kamerové systémy používány v mnoha průmyslových provozech,
nicméně chybí ucelený systém pro automatickou analýzu obrazu a detekci různých
druhů nebezpečí. Úkolem tedy v budoucnu bude navrhnout a implementovat
modulární systém s možností sledování konkrétních nebezpečí na konkrétních
místech. Ty budou zahrnovat například detekci pádu, požáru, zdravotních
problémů, nebo porušování bezpečnostních opatření. Systém pak bude v případě
rozpoznání nějaké hrozby informovat příslušného pracovníka.

Tato práce je zaměřena pouze na jednu z těchto úloh, a to na detekci pádu. Pád
může mít různé příčiny, ať už je to zdravotní problém jako ztráta vědomí, nebo
zakopnutí. Někdy se zdá, že samotné zakopnutí je banální problém, nicméně pokud
se na pracovišti nenachází nikdo, kdo by mohl pomoct, a poškozený není schopen
sám přivolat pomoc, může vést takový incident k vážným následkům.

První část práce bude věnována teoretickým základům, seznámení z neuronovými
sítěmi. Kromě obecného popisu neuronových sítí bude pozornost věnována také jejich pokročilejším architekturám, které budou v řešení použity. Další kapitoly budou zaměřeny na detekci osob a odhad jejich klíčových bodů. Budou představeny různé
přístupy a otestovány různé algoritmy s ohledem na výkon, možnou hardwarovou
akceleraci a preciznost. Předmětem další části bude samotná detekce pádu, tedy
algoritmus, který na základě odhadnutých klíčových bodů určí, zda došlo k pádu,
či nikoliv. Poslední část práce bude zaměřena na kompletaci a otestování výsledného
řešení a zhodnocení jeho výkonu.

\endinput